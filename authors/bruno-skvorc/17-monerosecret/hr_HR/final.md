18.09.2017. [na forumu][forum] anonimne kriptovalute Monero (XMR) pojavio se tajni _fundraiser_ (projekt skupljanja novca za određeni cilj) .

Pokrenuo ga je Riccardo Spagni, [poznat kao FluffyPony][fluffy]. Riccardo je jedan od 7 ljudi iza Monera i osnivač tvrtke [Globee][glob] koja nudi usluge integracije plaćanja preko [kriptovaluta][cc] za web shopove.

Riccardo u ime svoje tvrtke traži 4500 XMR što je uz trenutnu cijenu XMRa oko $450,000.

![Skupljena količina je trenutno oko 50%](https://bitfalls.com/wp-content/uploads/2017/09/01-4.png)

Prenosimo prijevod Riccardovog teksta u cijelosti:

---

Kao što vjerojatno znate (ili biste trebali znati), Globee je procesor platnog prometa koji između ostalih kriptovaluta prima i Monero. Iz očitih razloga, uglavnom smo bili usredotočeni na Monero. Nedavno nam je jedan od naših poslovnih partnera ponudio integraciju s nizom visokoprofilnih prodavača. Zbog tehničke zahtjevnosti i veličine takve integracije, organizirali smo ovaj fundraiser da skupimo pola sredstava, dok će Globee sam financirati drugu polovicu.

#### Zašto je ovo dobro za Monero?

Prodavači koji će početi koristiti Monero trenutno ne koriste ni jednu drugu kriptovalutu, te će stoga spoznaja da su prihvatili Monero imati ogromnog efekta na zajednicu i sam Monero. Demografska skupina na koju ciljaju je iznimno široka, no većinom se sastoji od mlađih ljudi koji su ukopani u sferu pametnih telefona i mogu ali ne moraju biti tehnički potkovani.

Integracija će se raditi _samo_ s Monerom kroz posebni novi Globee alat koji ne dozvoljava promjenu platne kriptovalute u neku drugu.

Ovaj će potez isto tako promijeniti teme rasprave oko Monera; umjesto da novinari pričaju o tome zašto je cijena Monera porasla ili koja _darknet_ tržišta ga prihvaćaju, imati će nešto drugo o čemu mogu govoriti.

#### Prihvaćanje Monera je besmisleno, zašto se truditi?

Jedan od dogovora s tim prodavačima je nuditi neke proizvode koje ljudi mogu kupiti _isključivo_ s Monerom, time ohrabrujući ljude koji s kriptovalutama nisu upoznati da nauče osnove i uđu u taj svijet. To će izložiti miljune diljem svijeta procesu nabavljanja kriptovaluta, posebice procesu nabavljanja Monera.

Taj proces trenutno nije baš pretjerano lagan pa ćemo zbog toga blisko surađivati s MyMonero i ostalim [novčanicima][wallet] kako bismo bili sigurni da će biti laki za koristiti i spremni u App Store i Play Store katalogu mobilnih aplikacija do kada implementacija ne bude završena. Osim toga, surađivati ćemo s zajednicom oko vodiča i blog postova u kojima ćemo demonstrirati kako kupiti i koristiti Monero.

#### Hoće li Globee zaraditi na ovome?

Da. Globee zarađuje na proviziji koju uzima od prodavača, zbog čega će Monero i dati pola sredstava za razvoj ove integracije. Zbog truda koji će biti potrebno uložiti, i činjenice da Globee mora platiti račune i tretira ovaj projekt kao financijski gubitak, Globee planira povratiti troškove na sljedeći način:

- prvih 4500 XMR koje Globee zaradi iz te integracije pokriti će troškove razvoja
- od sljedećih 9000 XMR koje zaradi, Globee će podijeliti kako dolazi - pola će davati u svrhe nadoknade troškova razvoja i održavanja sustava, a pola će ići u fond za donacije.
- sve nakon tog iznosa biti će u korist tvrtke Globee (ako se toliko ikad i zaradi)

Naravno, budući da je Globee tvrtka koja zarađuje od samog postojanja i opstanka Monera, Globee podržava i financira razvoj te kriptovalute time da plaća jednom od Monero programera puno radno vrijeme.

#### Koji je planirani datum završetka ove integracije?

Očekujemo sve imati spremno za prazničku sezonu u prosincu.

#### Zašto trebate toliko novca?

Većina (65%) će ići samim prodavačima da se pokriju troškovi integracije, legalna savjetovanja i marketing. 25% ide partneru koji je omogućio ovaj dogovor, jer će oni uložiti mnogo vremena u komunikaciju direktno s prodavačima, kao i sastaviti set učestalih pitanja za Monero i korištenje cijelog sustava koji gradimo. 10% ćemo odvojiti za marketing oko ovog pothvata, kao i formalni PR s nekom poznatom PR tvrtkom.

Kako Globee sami daju pola iznosa, ovaj fundraiser služi samo za drugu polovicu. Radi se o MNOGO novca, ali smatramo da će vrijednost dobivena iz svega ovoga biti daleko veća. Nadalje, ako ne uhvatimo ovu priliku, biti će ponuđena drugim kriptovalutama - mnoge od tih su centralizirane i mogu na ovo potrošiti svoja _premined_ sredstva (sredstva kreirana prije puštanja valute u javnost, kada je bilo moguće jednostavno proizvesti istu iz ničega - Monero nije premined). Stoga, smatramo da ovo nije prilika koja će se ponoviti ako se propusti.

Pod vremenskim pritiskom smo ako želimo završiti s integracijom do prosinca, no činjenica da je Globee dao pola sredstava unaprijed omogućava nam da počnemo s procesom odmah.

#### Zašto tajnost?

Otkrivanje bilo kakvih detalja oko ovog dogovora u ovom stadiju omogućilo bi drugima da skoče pred priliku prije nas, pa stoga moramo održati tajnost.

---

Ono što je zanimljivo s ovim fundraiserom, koji ide protiv dosadašnjeg Riccardovog karaktera i karaktera bilo kojeg člana Monero ekosustava, je da:

- Monero, kao anti-korporativna kriptovaluta vođena zajednicom inače ne koristi ovako javne načine nastupa
- Riccardo riskira ugled svoje tvrtke i same kriptovalute Monero ako planirana integracija, što god ona bila, ne uspije
- Riccardo je obično veoma pažljiv oko davanja raznih optimističnih obećanja u vezi Monera
- Korištenje službenih PR firmi za marketing isto nije nešto što bi se očekivalo od bilo kojeg sudionika Monero mreže
- Riccardo je spomenuo miljune ljudi diljem svijeta, i smartphone orijentiranu publiku svih razina tehničke pismenosti, pa se (pretpostavljamo) vjerojatno radi o nekakvoj vrsti app store-a - tržnice aplikacija na mobilnim uređajima, i valutama u nekim igrama.

Projekt je trenutno 50% financiran. Gotovo $90,000 od toga (900 XMR) donirao je korisnik "Pa", očiti "kit" (vlasnik ogromne količine te valute) Monero svijeta.

Ukoliko se želite pridružiti ovom projektu i pomoći realizaciji, donirajte [ovdje][forum].

Što bi mogao biti tajni projekt tvrtke Globee i Monero ekosustava s kojim je blisko povezana? Hoće li ovaj javni istup imati kakvog efekta na cijenu? Što vi mislite, o kojim se online prodavačima radi?

[forum]: https://forum.getmonero.org/8/funding-required/88459/globee-s-secret-project-fundraiser
[fluffy]: https://twitter.com/fluffypony
[glob]: https://globee.com
[cc]: https://bitfalls.com/hr/2017/08/20/cryptocurrency/
[wallet]: https://bitfalls.com/hr/2017/08/31/what-cryptocurrency-wallet/