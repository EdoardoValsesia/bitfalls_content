Uskoro dolazi kraj oporezivanju [kriptovaluta][cc] u Australiji.

Pod porezom na robe i usluge (Goods and Services Tax - GST) Australija je do sada oporezivala kupnju same kriptovalute 10% jer se kriptovalute smatralo "nedodirljivim vlasništvom".

Ako je korisnik kriptovalute istu iskoristio da plati neku uslugu ili dobro, platio je novih 10% na to. Time je njegova kriptovaluta bila duplo oporezivana, i dućanima se do sada nije isplatilo primati kriptovalute zbog 10% skupljih cijena, što je kočilo prihvaćanje kriptovaluta u široj javnosti i širenje australskog FinTech (financijska tehnologija) sektora.

_Da, primjećujemo ironiju u tome da je njihov dupli porez manji od Hrvatskog jednostrukog, dok Hrvatska sama po sebi tri puta oporezuje svoje građane - prilikom plaće, prilikom trošnje, i prilikom štednje, a porez na kriptovalute bio bi četvrti._

## Stara obećanja

Iako se [još od prošle godine][lastyear] u Australiji priča o micanju duplih poreza s kriptovaluta, vladi je trebalo više od godinu dana da napiše pravilnik koji će taj proces definirati. U [sažetku državnog budžeta][budget] 2016/2017, to je konačno i obznanjeno. 

Predložene su tri reforme za kriptovalute: ili će se smatrati novcem, ili će se smatrati ulazno oporezivim kao dionice, krediti, i slično (EU model, također ne oporezuje valutu direktno), ili će kriptovalute biti priznate kao "neoporeziva dobra". Koja god opcija se odabrala za samu reformu, rezultat je isti - nema duplog oporezivanja kriptovaluta.

Vlast [je odlučila][paper] kategorizirati kriptovalute kao takve prema sljedećim kriterijima:

1. Kriptovaluta je digitalna ili nedodirljiva jedinica stanja računa
2. Nije denominirana u oznaci druge postojeće valute, što je čini jedinstvenom
3. Često se koristi za _razmjenu_. Nije definirano razmjenu čega, no predlaže se da se gleda ukupni iznos u cirkulaciji u odnosu na ukupni iznos AUD u cirkulaciji. Prijedlog ujedno i priznaje da bi to moglo uzrokovati probleme za manje popularne kriptovalute.
4. Ima svojstvo dvosmjernosti s tradicionalnim fiat sustavom i uslugama, izvan centraliziranih mjenjačnica. Drugim riječima, nije uobičajeno čuti od nekoga da to nije novac, i da to ne primaju.
5. Koristi kriptografske tehnike za validaciju transakcija.
6. Nema centraliziranu kontrolu ni centraliziranu validaciju transakcija. Prijedlog ostavlja malo mjesta za interpretaciju "centralizacije" kao takve, i otvoren je za hibridne modele (npr. Bitcoin koji je centraliziran s 70% rudara u Kini se ne smatra centraliziranim jer je Kina prevelika).

Ovim postupkom micanja poreza s kriptovaluta Australske vlasti nadaju se potaknuti područje FinTecha u državi te preuzeti barem dio vodstva u tom aspektu od [daleko otvorenije Švicarske][swiss]. 

Zakon još nije predložen parlamentu na glasanje - pretpostavlja se da "peglaju" upitne stavke iz gornjih kriterija - no za sada opozicije istom nema te se očekuje većinski prolaz bez većih zastoja. Čak i državni blagajnik, Scott Morrison, [otvoreno podržava][treasury] fintech i kriptovalute:

> Kao blagajnik, želim pomoći Australiji da kreira FinTech sektor u kojem može biti i međunarodno kompetitivna, i igrati centralnu ulogu u pozitivnoj transformaciji države.
>
> FinTech će revolucionizirati interakciju između konzumenata i tvrtki: predvodioca ekonomske aktivnosti. To će imati velike implikacije oko potražnje u budućnosti. Moramo aktivno sudjelovati u ovim promjenama, i moramo na najbolji mogući način surađivati s FinTech područjem i pripremiti se za financijski sustav i ekonomiju budućnosti.

_Kad bi barem i Hrvatska vlada shvatila koliko je u zaostatku._

[lastyear]: http://fintech.treasury.gov.au/australias-fintech-priorities/
[cc]: https://bitfalls.com/hr/2017/08/20/cryptocurrency/
[swiss]: https://bitfalls.com/hr/2017/09/11/switzerlands-chiasso-accept-bitcoin-tax-payments/
[treasury]: http://fintech.treasury.gov.au/
[budget]: http://budget.gov.au/2016-17/content/glossies/jobs-growth/html/jobs-growth-01.htm
[paper]: https://bravenewcoin.com/assets/Industry-Reports-2016/GST-treatment-of-digital-currency.pdf