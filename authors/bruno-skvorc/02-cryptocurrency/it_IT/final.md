Avete già sentito parlare di Ethereum, Bitcoin, magari anche di Tezos, Zcash, Onecoin o Dash? In questo post introduttivo faremo una breve introduzione al concetto di criptovalute, facendo in modo che sia comprensibile per tutti, non solo per gli esperti di computer. Per iniziare, vediamo la storia della moneta.

## La storia della moneta

*Saltate pure questa parte se non vi interessa il __motivo__ per cui sono nate le criptovalute.*

Molto tempo fa, la gente scambiava beni con altri beni. Un bue, ad esempio, aveva una valore pari a tre pezzi di formaggio. 

<img src="/wp-content/uploads/2017/08/cryptocurrencies02.png" alt="Lo scambio di beni" width="550">

Questo scambio funzionava bene perché entrambe le parti ne traevano un beneficio. Chi riceveva il formaggio aveva di che sfamare la propria famiglia, il nuovo proprietario del bue aveva dei buoni muscoli per i campi e si poteva fare un discreto barbecue una volta che tali muscoli si fossero indeboliti.

Dopo un po', ha iniziato a verificarsi una situazione nella quale una delle due parti voleva qualcosa che l'altra aveva, ma senza avere i beni che l'altra desiderava. Fortunatamente i metalli preziosi erano già diffusi e potevano essere utilizzati per indicare un debito.

"Ti darò questo raro pezzo d'oro, degno solo del più nobile dei re, se mi dai dodici carri di formaggio."

<img src="/wp-content/uploads/2017/08/cryptocurrencies03.png" alt="Lo scambio di formaggio con oro" width="550">

Con il tempo, apparvero le banche, che offrivano servizi di custodia per l'oro. In questo modo, invece di portarsi dietro un pezzo di metallo, chi possedeva dell'oro aveva invece un pezzo di carta che diceva "Sì, questa persona ha davvero 15g d'oro nella nostra cassaforte. Cordialmente, la Banca."

Quel pezzo di carta veniva poi dato ad altre persone come forma di pagamento e queste, a loro volta, in qualsiasi momento potevano scambiarlo per oro nella stessa banca. Così nacquero le banconote.

Questo approccio diede vita al "[sistema aureo](https://it.wikipedia.org/wiki/Sistema_aureo)", tramite il quale la valuta di uno Stato veniva legata a un particolare metallo - normalmente l'oro. Il governo prendeva l'oro di tutti, minacciando persecuzioni, e dava in cambio dei pagherò cartacei per lo stesso valore - la valuta ufficiale cartacea. A quel tempo, la valuta era garantita direttamente dalle riserve d'oro dello Stato, quindi i livelli di inflazione erano mantenuti al minimo visto che le scorte d'oro continuavano a crescere, seppure sempre più lentamente. La gente viveva con poco, perché letteralmente non poteva spendere più di quello che aveva.

Ma con il crescere della popolazione e l'economia stagnante della Grande Depressione degli anni 30, Franklin Roosevelt decise di eliminare il legame fra dollaro e oro per stampare nuove banconote non garantite dall'oro, le introdusse nella società e fece ripartire l'economia. La maggior parte degli economisti dei giorni nostri concorda sul fatto che questa mossa è stata necessaria per uscire dalla Depressione, ma che portò anche ad altri problemi nel lungo periodo.

In primo luogo, stampare nuove banconote fece salire anche l'inflazione: più ne venivano stampate, più il valore diminuiva. La nuova valuta era garantita solo dalla fiducia che i cittadini avevano nel loro governo. Inoltre, fino al 1971, era possibile scambiare dollari per un valore corrispondente di oro detenuto dallo stato: questo fece sì che questi dollari "vuoti" venissero utilizzati da chi aveva parecchio denaro per "drenare" le riserve auree dello stato.

<img src="/wp-content/uploads/2017/08/cryptocurrencies04.png" alt="L'oro tolto dalle banche, e le banconote lasciate in cambio" width="550">

Con l'avvento dei computer, creare moneta senza niente a supportarla è diventato ancora più semplice: con il click su un pulsante del software della banca di un governo i soldi iniziano a fluire in un conto. Non serve più nemmeno stampare troppa carta, che a questo punto inizia a venire usata sempre meno. Questi soldi digitali creati con dei click altro non sono che i soldi che usiamo quando paghiamo con la carta di credito, PayPal e simili.

Questo tipo di valuta è chiamata __fiat__, dal latino "Sia fatta". Questa valuta non ha alcuna garanzia, nessun valore a parte quello che il governo ci ha detto che ha. In altre parole, diamo valore ai soldi che abbiamo nel portafogli perché le nostre istituzioni ci hanno detto di farlo. I soldi odierni sono completamente centralizzati e controllati dal governo.

La criptovaluta è nata come risposta a questo problema.

## Criptovaluta

Le criptovalute sono token digitali unici (monete digitali) che **_non possono essere copiati o prodotti a volontà_** e che hanno uno scopo specifico quando vengono inviati da un indirizzo a un altro.

_"Un attimo"_, starete pensando. _"È tutto molto simile all'esempio di prima della fiat digitale, oppure alle monete che si vedono nei giochi per Facebook o per i dispositivi portatili che si possono vincere o comprare con soldi veri per ottenere un vantaggio nel gioco!"_

<img src="/wp-content/uploads/2017/08/dino-land.png" alt="Un gioco freemium" width="650">

La differenza fondamentale è questa parte: **_non possono essere copiati o prodotti a volontà_**. Le monete all'interno in un gioco sono valuta digitale e hanno questa differenza rispetto alla criptovaluta:

- le monete a cui siete abituati sono __*centralizzate*__. In altre parole, sono controllate dalla società che sviluppa il gioco, come avviene con le valute fiat. Le criptovalute sono invece controllate dalla comunità di utenti (più avanti vedremo la [blockchain][blockchain]), e chiunque può controllare quante "monete" ha un dato account, oltre a dove e quando è stato inviato un certo importo.

- le monete a cui siete abituati possono essere create dal nulla e non sono uniche, così come le fiat che possono essere stampate da un governo ogniqualvolta ce ne sia la necessità. La quantità della normale moneta non è finito, e modificarne la quantità in qualche conto può essere fatto con la semplice modifica di un database da qualche parte. Non ci sono spese per la creazione di nuova moneta di questo tipo, che può essere creata da chi ha il potere di crearle. Questo è in netto contrasto con la criptovaluta: una criptomoneta è caratterizzata da un numero finito, tutti sanno quante ne circolano in qualsiasi momento e quante ce ne saranno in un dato momento nel futuro; inoltre, non è possibile aggiungere monete al conto di qualcuno senza toglierle da quello di qualcun altro, tranne in situazioni particolari (spiegate nella [blockchain][blockchain]).

Quindi... è solo software?

Sostanzialmente sì.

## La criptovaluta è software

Tanto quanto sui vostri computer e telefoni esiste un'app per navigare su internet, leggere le email o giocare con qualche gioco, anche la criptovaluta non è che software. La differenza è nella parola _cripto_ che, tradotta per i non avvezzi alla tecnologia, significa che non può essere duplicata o falsificata.

> La criptovaluta non è falsificabile

Mentre le altre applicazioni, i documenti digitali e persino i conti correnti possono essere copiati e spostati senza eliminare l'originale, con le criptovalute questo è impossibile a causa di una cosa chiamata _blockchain_. La blockchain merita [un post solo per sé][blockchain]: il consiglio è di leggerlo immediatamente dopo questo per capire come viene garantita esattamente la sicurezza.

## La criptovaluta non è valuta

È importante notare che la criptovaluta non è una valuta in sé.

La definizione della parola "protocollo" è "un insieme di regole che definiscono lo scambio di informazioni fra un punto di inizio e uno di fine". Per rendere più semplice la comprensione di questo paragrafo, facciamo un paragone non convenzionale e un po' sciocco: tutti utilizziamo l'acqua dell'acquedotto. Il processo di invio dell'acqua da un punto all'altro comporta l'inserimento dell'acqua in un punto e l'uscita da un altro. Questo sistema di scambio è un "protocollo" per inviare l'acqua; l'unità di riferimento è il metro cubo e il mezzo con cui avviene il trasporto è un tubo.

Bitcoin ed Ethereum sono protocolli. Ci sono molti modi di trasferire i dati da una posizione - elettronica - a un'altra. Ogni protocollo ha il proprio tipo di dati da inviare (metri cubi, nel caso dell'acqua). Nel mondo delle criptovalute, questi vengono chiamati _token_. Il protocollo Bitcoin ha un token chiamato Bitcoin o 1 BTC. Il protocollo Ethereum ha un token chiamato Ether, o 1 Eth.

La criptovaluta, quindi, è il token di un dato protocollo, software, un insieme di dati che inviamo da una posizione a un'altra tramite una modalità che fa sì che ogni partecipante a tale protocollo sappia della nostra transazione. Quando inviamo un token da un indirizzo elettronico (detto wallet) a un altro, **rendiamo pubblica la nostra transazione e chiunque ne fa da testimone e la conferma**. 

> Una transazione di criptovaluta non è che la dichiarazione **verificabile e annunciata pubblicamente** che stiamo inviando una certa quantità di token di uno specifico protocollo a un utente di tale protocollo.

I token che inviamo non hanno valore, di per sé. Il valore viene conferito da noi, gli utenti. Nel caso del "protocollo acqua" citato in precedenza, l'acqua di suo non ha un _valore_. Ma, una volta che ci rendiamo conto che possiamo berla, usarla per cucinare, lavare o anche usarla per creare energia, le diamo un valore.

> La criptovaluta ha un valore perché **noi** abbiamo deciso che è così, non un'autorità centrale

Così come il mondo intero può decidere che l'oro, dalla mattina alla sera, non valga più niente (cessandone tutti gli acquisti), allo stesso modo gli utenti di un protocollo possono far salire o scendere il valore di una criptovaluta. E questo è esattamente quello che succede quando vediamo le fluttuazioni del prezzo del Bitcoin. Di seguito è riportato un grafico con i prezzi dei Bitcoin dal 2010 al 2017:

<img src="/wp-content/uploads/2017/08/Screenshot-2017-08-20-19.01.57.png" alt="grafico Bitcoin 2010-2017">

Sebbene il prezzo sia influenzato soprattutto da domanda e offerta (più sono le persone che hanno familiarità con le criptovalute, più persone ne vogliono e più il valore sale), anche scandali, problemi, nuovi sviluppi e molto altro ne possono influenzare il prezzo. La parte più importante di tutto questo discorso è che siamo **noi** a guidarlo, non banchieri o politici. Siamo noi a decidere quanto vale, e i governi non possono crearne ancora a loro discrezione.

## Conclusioni

- la criptovaluta è una "moneta" (token) che inviamo tramite un certo protocollo, e ogni protocollo ha il proprio token. Il Bitcoin ha il Bitcoin, Ethereum ha l'Ether, Augur ha il REP eccetera.
- ogni protocollo ha uno scopo specifico: Il Bitcoin è stato inventato per sostituire la valuta tradizionale, lo scopo di Ethereum è di essere una piattaforma sulla quale possono essere creati altri token, Siacoin per la memorizzazione dei file, Augur per predire il futuro (sì, davvero!), Zcash dovrebbe essere un Bitcoin anonimo, Onecoin è uno schema Ponzi e via dicendo.
- ogni singolo token è unico e impossibile da duplicare
- tutte le transazioni su tutti i protocolli che abbiamo menzionato (con l'eccezione di Zcash, Monero ecc.) sono pubbliche (tutti possono vedere le transazioni degli altri, ma gli indirizzi non sono necessariamente legati a persone reali)

## E adesso?

Adesso che avete un'idea generale di cosa sono le criptovalute, perché non capire come funzionano e come sono diventate così popolari? Vi consigliamo i seguenti post:

- [Cos'è la blockchain?][blockchain] - per capire *come* funziona
- [Cosa sono i wallet e come funzionano?][wallet] - per creare il vostro primo wallet e imparare come tenerlo al sicuro
- [Quanto anonime sono le criptovalute?][anon] - per conoscere meglio come funzionano le transazioni e quanto sono - o non sono - pubbliche o private
- [Cos'è Ethereum?][eth] - per familiarizzare con la più potente criptovaluta, le sue differenze e i punti in comune con Bitcoin

[blockchain]: https://bitfalls.com/2017/08/20/blockchain-explained-blockchain-works/
[wallet]: https://bitfalls.com/2017/08/31/what-cryptocurrency-wallet/
[finite]: https://bitfalls.com/2017/09/17/bitcoin-finite-just-myth/
[anon]: https://bitfalls.com/2017/09/18/anonymous-cryptocurrencies-like-bitcoin/
[eth]: https://bitfalls.com/2017/09/19/what-ethereum-compare-to-bitcoin/
